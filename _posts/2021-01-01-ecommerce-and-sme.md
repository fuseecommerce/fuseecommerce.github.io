---
title: "เรื่องน่ารู้เกี่ยวกับขายสินค้าออนไลน์สำหรับ SME"
date: 2021-01-01 00:00:00 +00:00
author: "Connex eCommerce"
layout: post
permalink: /ecommerce-and-smes
image: /assets/img/2021/01/ecommerce_logos.png
---

ในช่วงที่มีการระบาดของโรคโควิด 19 การขายสินค้าออนไลน์เป็นช่องทางที่มีประสิทธิภาพในการเข้าถึงลูกค้า ช่วยให้ SME สามารถขายสินค้าและบริการได้ง่าย และมีค่าใช้จ่ายไม่มาก

SME สามารถนำสินค้าและบริการไปแสดงไว้บน "หน้าร้าน" ออนไลน์ต่างๆ ไม่ว่าจะเป็น Marketplace เช่น Lazada หรือ Shopee หรือจะเป็น Social Platform เช่น Line/LineMyShop หรือ Facebook/Facebook Marketplace หรือแม้กระทั่งบนเว็บไซต์ของ SME เอง ซึ่งโดยปรกติ "หน้าร้าน" เหล่านี้จะมีระบบที่ช่วยในการบริหารจัดการการขาย เช่น ระบบจัดการหน้าร้าน ระบบคลังสินค้า ระบบจัดการคำสั่งซื้อและการชำระเงิน รวมถึงระบบการจัดส่งสินค้า ที่มีประสิทธิภาพและใช้งานได้ง่าย

### กระบวนการจัดการสินค้า
ไม่ว่าเราจะเลือก "หน้าร้าน" ประเภทใดก็ตาม กระบวนการในการจัดการสินค้าตั้งแต่การวางขายไปถึงการจัดส่งสินค้า จะมีขั้นตอนหลักๆ ไม่แตกต่างกันมากนักดังนี้

#### การสร้างรายการสินค้าพร้อมรายละเอียด
การสร้างรายการสินค้าจะมีรายละเอียดแตกต่างกันบ้างในแต่ละ Marketplace เช่น ข้อมูลบังคับที่ต้องใส่ หรือความยาวสูงสุดของชื่อสินค้าที่เราใส่ได้ หรือหมวดหมู่และประเภทสินค้า เป็นต้น แต่โดยรวมแล้วจะต้องมีการใส่ข้อมูลหลักๆ คือ ชื่อสินค้าหรือบริการ หมวดหมู่ คำอธิบาย/รายละเอียด รูป ยี่ห้อ ราคา จำนวน รวมถึงข้อมูลที่เกี่ยวข้องกับการจัดส่ง เช่น น้ำหนักและขนาด

การใส่รายละเอียดสินค้าอย่างถูกต้องและครบถ้วน จะทำให้ลูกค้าสามารถค้นหาและเข้าใจสินค้าของเราได้มากขึ้น ซึ่งจะช่วยเพิ่มโอกาสในการขาย

#### การปรับแก้ไขรายการสินค้า
โดยปรกติแล้ว รายการสินค้าที่สร้างขึ้นจะต้องมีการเปลี่ยนแปลงแก้ไขอยู่เป็นระยะ เช่น การแก้ไขรายละเอียดสินค้า การยกเลิกการจำหน่ายชั่วคราว การลบสินค้า การสร้างโปรโมชั่น เป็นต้น เช่นเดียวกับการสร้างรายการสินค้า เราสามารถที่จะแก้ไขและเปลี่ยนแปลงรายการสินค้าได้โดยตรงบน Marketplace

#### การกำหนดจำนวนสินค้าพร้อมขาย
SME ต้องเตรียมสินค้าให้เพียงพอพร้อมขายอยู่ตลอดเวลา การบริหารจัดการสินค้าคงคลังที่ดีจึงเป็นสิ่งที่จำเป็นเมื่อมีจำนวน "หน้าร้าน" เพิ่มมากขึ้น เพื่อป้องกันปัญหาต่างๆ เช่น สินค้าหมดบนหน้าร้านที่ขายดีและเหลือบนหน้าร้านที่ขายไม่ดี (เสียโอกาสในการขาย) หรือจำนวนสินค้าพร้อมขายบนหน้าร้านต่างๆ มีมากกว่าจำนวนสินค้าที่เรามีอยู่จริง (เสียเครดิตเพราะไม่มีสินค้าส่งให้ลูกค้าจริง) 

#### การจัดการคำสั่งซื้อ
การจัดการคำสั่งซื้อจะแตกต่างกันไปสำหรับแต่ละ SME แต่โดยทั่วไปจะรวมไปถึง
- การตรวจสอบความถูกต้องของคำสั่งซื้อ
- การนำเข้าคำสั่งซื้อจาก Marketplace สู่ระบบบัญชี หรือระบบอื่นๆที่เกี่ยวข้องกับกระบวนการภายใน
- การสร้างและออกเอกสารต่างๆ เช่น ใบแจ้งหนี้ ใบเสร็จรับเงิน/ใบกำกับภาษี ใบปะหน้าเพื่อจัดส่ง
- การเปรียบเทียบรายงานทางบัญชีจาก Marketplace กับรายงานทางบัญชีของธนาคาร หรือในกรณีของ SME ที่มีเว็บไซต์ของตัวเองและรับชำระค่าสินค้าด้วยการโอนเงินเข้าบัญชีธนาคาร (โอนลอย) ก็จะมีการตรวจสอบสลิปของคำสั่งซื้อเทียบกับรายงานทางบัญชีของธนาคาร

#### การจัดส่งสินค้า
ขั้นตอนของการจัดส่งจะเริ่มจากการนำสินค้าออกจาก (ระบบ) คลังสินค้า เพื่อนำมาบรรจุหีบห่อ ทำการคัดแยก ก่อนที่จะนำส่งสู่ลูกค้าด้วยระบบขนส่งภายในหรือนำส่งบริษัทขนส่งอีกต่อหนึ่ง นอกจากนี้จะยังต้องมีการบริหารจัดการสินค้าที่ถูกส่งกลับคืน สำหรับสินค้าที่เสียหายหรือหมดอายุการใช้งาน ซึ่ง SME ที่มีการจัดการที่ดี จะมีการแจ้งสถานะการจัดส่งล่าสุด (หรือแม้กระทั่งสถานะของคำสั่งซื้อในกระบวนการทั้งหมด) ให้ลูกค้าทราบเป็นระยะ

### ลดงานทำซ้ำเพื่อเพิ่มประสิทธิภาพ
จะเห็นได้ว่าขั้นตอนทั้งหมดที่กล่าวมาเป็นสิ่งที่ SME จะต้องทำซ้ำอยู่ตลอดแทบทุกวัน และจะยิ่งต้องทำเพิ่มมากขึ้นเมื่อ
- มียอดขายที่เติบโตเพิ่มมากขึ้น
- มีจำนวนหน้าร้านบน Marketplace และ Social Media เพิ่มมากขึ้น

ซึ่งหากไม่มีการเตรียมการเพื่อรองรับปริมาณงานซ้ำที่เพิ่มมากขึ้นนี้ อาจก่อให้เกิดปัญหาที่เป็นลูกโซ่ตามมา กล่าวคือ
- SME ไม่สามารถเพิ่มยอดขาดได้ตามเป้าหมาย เพราะจัดคนไม่เพียงพอกับปริมาณงาน ทำให้ไม่สามารถจัดการกับคำสั่งซื้อที่เพิ่มมากขึ้น
- การสูญเสียความน่าเชื่อถือจากลูกค้า เพราะความผิดพลาด เช่น การนำเข้าข้อมูลจากระบบหนึ่งไปสู่อีกระบบหนึ่งไม่ถูกต้อง ส่งผลให้การออกเอกสารผิดพลาด ลูกค้าไม่ได้สินค้าตามที่สั่ง สินค้าไม่ถึงมือลูกค้าหรือถึงล่าช้า สินค้าชำรุดเสียหาย เป็นต้น ซึ่งความผิดพลาดเหล่านี้เกิดจากความเร่งรีบและความเหนื่อยล้าในการพยายามแก้ปัญหาจากหัวข้อก่อนหน้า 
- สิ่งที่ตามมาก็คือความเครียดในการทำงานเพิ่มมากขึ้น สวนทางกับขวัญและกำลังใจของคนทำงานที่ลดลง และอาจเป็นเหตุผลในการตัดสินใจลาออกเปลี่ยนงานในที่สุด ซึ่งก็จะเป็นตัวกระตุ้นให้เกิดปัญหาแรกที่เรากล่าวมา

SME หลายแห่งมีการนำเทคโนโลยีต่างๆ เช่น RPA (Robot Process Automation) หรือ AI (Artificial Intelligence) เข้ามาใช้กับกระบวนการจัดการสินค้า เพื่อลดงานทำซ้ำ ป้องกันและแก้ไขปัญหาต่างๆที่กล่าวมา ซึ่งเราจะแสดงตัวอย่างในการนำ RPA และ AI มาใช้งานในบทความถัดจากนี้ 

สุดท้ายนี้ อย่าลืมแชร์ประสบการณ์หรือความคิดเห็นกับเรา เกี่ยวกับการใช้งานเทคโนโลยีกับการขายของออนไลน์ได้ในคอมเมนต์ด้านล่าง

*** สนใจขอคำปรึกษาเกี่ยวกับการใช้งาน RPA และ AI ติดต่อเราได้ที่ connex.ecommerce@gmail.com
